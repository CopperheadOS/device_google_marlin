<html dir="ltr">
<head>
<style type="text/css">.gkms-gtt-answer-header, .gkms-gtt-message-header {
  color: black !important;
  font-family: Arial,Helvetica,sans-serif;
  font-weight: bold;
  margin-top: 2em;
  padding: 4px;
}
.gkms-gtt-answer-header {
  background-color: #e5ecf9;
  border-top: 1px solid #36c;
}
.gkms-gtt-message-header {
  background-color: #f8f8f8;
  border-top: 1px solid #ccc;
}
.gkms-gtt-hide {
  visibility: hidden;
}
</style>
<meta http-equiv="content-type" content="text/html;charset=utf-8"></meta>
<title>&nbsp;</title>
</head>
<body lang="ms" dir="ltr">

<div class="gkms web"><p><a href="#1_safety_regulatory_details">1  Butiran keselamatan &amp; kawal selia</a></p>

<p><a href="#2_safety_guidelines">2  Garis panduan keselamatan</a></p>

<p><a href="#3_regulatory_information">3  Maklumat kawal selia</a></p>

<blockquote>
<p><a href="#3_unitedstates">AMERIKA SYARIKAT</a></p>

<p><a href="#3_canada">KANADA</a></p>

<p><a href="#3_europeanunion">KESATUAN EROPAH</a></p>

<p><a href="#3_australia">AUSTRALIA</a></p>

<p><a href="#3_india">INDIA</a></p>
</blockquote>

<p><a href="#4_trademarks">4  Tanda dagangan</a></p>

<h3><a id="1_safety_regulatory_details" name="1_safety_regulatory_details"></a>1  Butiran keselamatan &amp; kawal selia</h3>

<p>Panduan yang terperinci ini termasuk garis panduan keselamatan asas dalam buku kecil Keselamatan &amp; Waranti bercetak yang diberikan bersama-sama Pixel atau Pixel XL anda. Panduan ini juga merangkumi petua kesihatan dan keselamatan serta maklumat kawal selia tambahan.</p>

<p>Anda boleh mendapatkan maklumat lengkap tentang telefon anda di sini:</p>

<ul>
  <li>Maklumat penuh pengguna: <a href="https://g.co/pixelphonefullinfo"><strong>g.co/pixelphonefullinfo</strong></a></li>
  <li>Maklumat keselamatan, alam sekitar dan kawal selia: <a href="https://g.co/pixelphonesafety"><strong>g.co/pixelphonesafety</strong></a> ATAU <strong>Tetapan</strong> &gt; <strong>Mengenai telefon</strong> &gt; <strong>Manual keselamatan &amp; kawal selia</strong></li>
  <li>Butiran jaminan untuk negara pembelian, termasuk arahan untuk membuat tuntutan: <a href="https://g.co/pixelphonewarranty"><strong>g.co/pixelphonewarranty</strong></a></li>
  <li>Label kawal selia elektronik dan nilai kadar penyerapan khusus (SAR) untuk telefon anda: <strong>Tetapan</strong> &gt; <strong>Mengenai telefon</strong> &gt; <strong>Label kawal selia</strong></li>
  <li>Bantuan menyeluruh dalam talian: <a href="https://g.co/PixelCare"><strong><span class="notranslate">g.co/PixelCare</span></strong></a></li>
</ul>

<h3><a id="2_safety_guidelines" name="2_safety_guidelines"></a>2  Garis panduan keselamatan</h3>

<p>Untuk mendapatkan maklumat keselamatan tambahan, pastikan anda merujuk: <a href="https://g.co/pixelphonefullinfo"><strong>g.co/pixelphonefullinfo</strong></a></p>

<h4><a id="2_basic_safety" name="2_basic_safety"></a>Keselamatan asas</h4>

<p>Patuhi langkah berjaga-jaga ini untuk mengelakkan kerosakan pada telefon, aksesori atau sebarang peranti yang disambungkan serta mengurangkan risiko kebakaran, lecur atau kejutan elektrik:</p>

<ul>
  <li>Tanggalkan semua lapisan plastik pelindung sebelum digunakan.</li>
  <li>Jangan cuba membuka atau meleraikan telefon, penyesuai atau aksesori anda.</li>
  <li>Jangan remukkan atau cucuk telefon, penyesuai atau aksesori anda.</li>
  <li>Jangan lakukan pintasan pada sesentuh luaran atau litar, dedahkan telefon atau penyesuai anda kepada nyalaan terbuka atau produk tembakau yang bernyala, atau lupuskannya dalam api atau air.</li>
  <li>Jangan gunakan telefon atau penyesuai berdekatan dengan air atau cecair lain atau mengendalikannya menggunakan tangan yang basah.</li>
  <li>Jika telefon atau penyesuai anda basah, jangan cuba mengeringkannya menggunakan ketuhar, ketuhar gelombang mikro atau pengering kerana tindakan ini boleh mengakibatkan kerosakan.</li>
  <li>Jangan jatuhkan, baling atau cuba membengkokkan telefon atau penyesuai anda.</li>
  <li>Jangan gunakan telefon atau penyesuai yang tidak berfungsi dengan betul atau telah rosak atau terjatuh.</li>
  <li>Jangan pintal atau sepit kabel USB.</li>
  <li>Produk ini adalah untuk digunakan dengan sumber kuasa terhad Kelas 2 diperakui berkadar: 5 Volt DC, maksimum 3 Amp; 9 Volt DC, maksimum 2 Amp; atau kedua-duanya.</li>
</ul>

<p>Kekalkan jarak pemisahan minimum 1.0 cm (0.4 in) di antara badan anda dengan telefon.</p>

<p>Untuk mengurangkan risiko kemalangan (dan kerana dilarang oleh undang-undang di kebanyakan negara), jangan gunakan telefon anda semasa memandu atau mengendalikan jentera dan jangan gunakan telefon semasa melakukan aktiviti lain yang mungkin mempunyai akibat yang serius.</p>

<p>Semasa dalam penerbangan atau sejurus sebelum menaiki pesawat udara, patuhi arahan yang diberikan oleh sistem penerbangan berhubung penggunaan telefon. Penggunaan peranti wayarles dalam pesawat udara boleh mengganggu rangkaian wayarles, menimbulkan bahaya kepada pengendalian pesawat udara atau mungkin menyalahi undang-undang. Anda mungkin dapat menggunakan telefon dalam mod pesawat.</p>

<p><strong>Keselamatan pancaran frekuensi radio:</strong>  Telefon anda memancarkan tenaga frekuensi radio semasa digunakan. Menurut Suruhanjaya Komunikasi Persekutuan Amerika Syarikat (FCC): “Sesetengah kumpulan yang mempunyai kepentingan dalam bidang kesihatan dan keselamatan telah mentafsirkan laporan tertentu sebagai mencadangkan bahawa penggunaan peranti wayarles mungkin dikaitkan dengan kanser dan penyakit lain dan menimbulkan kemungkinan risiko yang lebih besar kepada kanak-kanak berbanding orang dewasa. Meskipun kenyataan ini telah menarik perhatian ramai, pada masa ini tiada bukti saintifik yang mengaitkan penggunaan peranti wayarles kepada kanser atau penyakit lain.” Maklumat tambahan tersedia daripada FCC di <strong><a href="https://www.fcc.gov/encyclopedia/radio-frequency-safety">www.fcc.gov/encyclopedia/radio-frequency-safety</a></strong>.</p>

<h4><a id="2_emergency_calls" name="2_emergency_calls"></a>Panggilan kecemasan</h4>

<ul>
  <li>Telefon ini dikendalikan menggunakan isyarat radio dan sambungan dalam semua keadaan tidak dapat dijamin.</li>
  <li>Jangan hanya bergantung pada sebarang telefon wayarles semata-mata untuk komunikasi kecemasan.</li>
</ul>

<h4><a id="2_storage_cleaning" name="2_storage_cleaning"></a>Penyimpanan &amp; pembersihan</h4>

<p>Patuhi garis panduan ini apabila menggunakan, menyimpan atau membersihkan telefon anda:</p>

<ul>
  <li>Jangan gunakan telefon atau penyesuai pada suhu ambien yang lebih rendah daripada 0°C (32°F) atau lebih tinggi daripada 40°C (104°F). Suhu storan yang ideal adalah antara 0°C (32°F) dengan 40°C (104°F).</li>
  <li>Cabut palam telefon dan penyesuai sebelum membersihkan telefon, semasa ribut petir atau apabila tidak digunakan untuk tempoh yang lama.</li>
  <li>Gunakan kain yang bersih, lembut dan kering untuk membersihkan peranti dan aksesori.</li>
  <li>Jangan gunakan sebarang bahan cuci kimia, serbuk kimia atau agen kimia yang lain (seperti alkohol atau benzena) untuk membersihkan telefon atau aksesori.</li>
  <li>Telefon dan pengecasnya mengeluarkan haba semasa pengendalian biasa. Elakkan daripada tersentuh kulit secara langsung atau tidak langsung untuk tempoh yang lama kerana ini boleh mengakibatkan ketakselesaan atau lecur.</li>
</ul>

<h4><a id="2_pacemaker_precautions" name="2_pacemaker_precautions"></a>Langkah berjaga-jaga tentang perentak jantung dan peranti perubatan boleh implan</h4>

<p>Telefon anda menerima dan menghantar isyarat menggunakan LTE, Wi-Fi dan teknologi Bluetooth dan mengandungi komponen yang memancarkan medan elektromagnet yang boleh mengganggu perentak jantung dan peranti perubatan implan yang lain. Jika anda menggunakan perentak jantung atau peranti perubatan implan yang lain, patuhi langkah berjaga-jaga ini:</p>

<ul>
  <li>Sentiasa pastikan telefon dan pengecasnya berada lebih jauh daripada 16 cm (6 in) dari permukaan kulit yang berdekatan dengan perentak jantung atau peranti perubatan implan yang lain.</li>
  <li>Pegang telefon pada sisi tubuh yang bertentangan dengan perentak jantung atau peranti perubatan implan yang lain.</li>
  <li>Jangan bawa telefon di dalam saku dada atau di dalam saku yang berhampiran dengan perentak jantung atau peranti perubatan implan yang lain.</li>
  <li>Jika anda mempunyai soalan tentang penggunaan telefon dengan peranti sedemikian, sila rujuk penyedia penjagaan kesihatan anda.</li>
  <li>Jika anda mengesyaki peranti anda mengganggu perentak jantung atau peranti perubatan implan yang lain, matikan telefon dan berjumpalah dengan pakar perubatan untuk mendapatkan maklumat khusus tentang peranti perubatan anda.</li>
</ul>

<h4><a id="2_power_adapter_safety" name="2_power_adapter_safety"></a>Keselamatan penyesuai kuasa</h4>

<ul>
  <li>Apabila mencabut penyesuai kuasa dari alur keluar kuasa, tarik penyesuai, jangan sekali-kali tarik kabelnya.</li>
  <li>Peranti ini mesti digunakan dengan penyesuai AC yang telah diperakukan dengan output Sumber Kuasa Terhad mengikut IEC 60950-1 dan layak mengikut Keperluan Pensijilan CTIA untuk Pematuhan Sistem Bateri terhadap IEEE 1725. Peranti ini dilengkapi penyesuai AC dengan pensijilan sewajarnya. Penyesuai AC berasingan yang dijual melalui Google Store dan vendor/peruncit terpilih juga mempunyai pensijilan yang sewajarnya. Jangan gunakan penyesuai atau aksesori yang belum diluluskan oleh Google untuk digunakan dengan telefon ini.</li>
  <li>Apabila mengecas telefon, pastikan penyesuai kuasa dipalamkan ke dalam soket yang berdekatan dengan telefon dan mudah diakses.</li>
  <li>Telefon ini perlu disambungkan hanya kepada penyesuai yang mempunyai logo USB-IF atau telah melengkapkan program pematuhan USB-IF.</li>
</ul>

<h4><a id="2_battery_safety_disposal" name="2_battery_safety_disposal"></a>Keselamatan &amp; pelupusan bateri</h4>

<ul>
  <li>Telefon ini mengandungi polimer ion Litium atau bateri ion Litium yang memenuhi standard IEEE 1725. Jangan cuba keluarkan bateri itu sendiri. Untuk menggantikan bateri, bawa peranti ke pusat servis yang berdaftar dengan Google. Penggunaan bateri yang tidak memenuhi syarat boleh membawa risiko kebakaran, letupan, kebocoran atau bahaya lain.</li>
  <li>Jika bateri bocor, jangan biarkan bendalir bocoran itu tersentuh mata, kulit atau pakaian. Jika bendalir itu sudah tersentuh mata, jangan digosok mata itu. Bilas mata serta-merta menggunakan air bersih dan dapatkan nasihat perubatan.</li>
  <li>Jauhi bateri bocor daripada api kerana bateri boleh bernyala atau meletup.</li>
  <li>Lupuskan telefon, bateri dan aksesori menurut peraturan tempatan. Jangan lupuskannya bersama-sama buangan isi rumah biasa. Pelupusan yang tidak wajar boleh mengakibatkan kebakaran, letupan dan/atau bahaya lain.</li>
  <li>Jauhi bateri daripada kanak-kanak.</li>
</ul>

<h4><a id="2_hearing_protection" name="2_hearing_protection"></a>Perlindungan pendengaran</h4>

<p>Pendedahan berpanjangan kepada bunyi yang kuat (termasuk muzik) boleh menyebabkan kehilangan pendengaran. Untuk mengelakkan kemungkinan kerosakan pendengaran, rendahkan kelantangan fon telinga atau set kepala kepada aras selamat dan selesa dan elakkan mendengar pada kelantangan tinggi untuk tempoh yang panjang.</p>

<p><gkms:snippet contenteditable="false" id="7022384"><span class="SnippetContent notranslate"><img height="auto" width="auto" src="hearing_7022384.png" alt="Perlindungan pendengaran"></span></gkms:snippet></p>

<h4><a id="2_child_safety" name="2_child_safety"></a>Keselamatan kanak-kanak</h4>

<p>Telefon anda mengandungi (atau dilengkapi) bahagian-bahagian kecil, unsur plastik dan bahagian-bahagian bersisi tajam yang boleh menyebabkan kecederaan atau bahaya tercekik. Jangan tinggalkan telefon anda dan aksesorinya dalam jangkauan kanak-kanak atau benarkan mereka bermain dengan telefon dan aksesori itu. Mereka boleh mencederakan diri mereka sendiri atau orang lain, atau mungkin merosakkan telefon secara tidak sengaja. Rujuk pakar perubatan dengan segera jika bahagian-bahagian kecil telefon ditelan.</p>

<h4><a id="2_environmental_restrictions" name="2_environmental_restrictions"></a>Sekatan persekitaran</h4>

<ul>
  <li>Untuk mengelakkan kerosakan pada bahagian telefon atau litar dalaman telefon anda, jangan gunakan atau simpan telefon itu atau aksesorinya dalam persekitaran yang berhabuk, berasap, lembap atau kotor mahupun berdekatan dengan medan magnet.</li>
  <li>Jauhkan daripada sumber haba dan sinaran matahari langsung. Jangan tinggalkan telefon anda di dalam kenderaan atau di tempat yang suhunya melebihi 60°C (140°F), seperti pada papan pemuka kereta, ambang tingkap, berdekatan dengan bolong pemanas atau di sebalik kaca yang terdedah kepada sinaran matahari langsung atau cahaya ultralembayung yang kuat untuk tempoh masa yang panjang. Ini boleh merosakkan produk, menjadikan bateri terlampau panas atau menimbulkan risiko kebakaran atau letupan.</li>
  <li>Jangan gunakan, simpan atau bawa telefon anda di tempat yang menyimpan bahan mudah terbakar atau mudah meletup (contohnya di stesen minyak, depot bahan api atau loji kimia). Jangan gunakan telefon anda di tempat yang sedang menjalankan operasi letupan atau dalam persekitaran yang berkemungkinan mudah meletup seperti kawasan mengisi bahan api, rumah stor bahan api, dek bawah pada bot, kemudahan pemindahan atau penyimpanan bahan api atau bahan kimia dan kawasan yang udaranya mengandungi bahan kimia atau zarah seperti biji-bijian, debu atau serbuk logam. Percikan api di kawasan ini boleh menyebabkan letupan atau kebakaran yang mengakibatkan kecederaan tubuh atau kematian.</li>
</ul>

<h3><a id="3_regulatory_information" name="3_regulatory_information"></a>3  Maklumat kawal selia</h3>

<h4><a id="3_unitedstates" name="3_unitedstates"></a>AMERIKA SYARIKAT</h4>

<p><gkms:snippet contenteditable="false" id="7022385"><span class="SnippetContent notranslate"><img height="auto" width="auto" src="bc_7022385.png" alt="Sistem Pengecasan Bateri"></span></gkms:snippet></p>

<h5><strong>Pematuhan kawal selia FCC</strong></h5>

<p>Nota: Peralatan ini telah diuji dan didapati mematuhi had bagi peranti digital Kelas B, menurut bahagian 15 Peraturan FCC. Had ini direka untuk memberikan perlindungan yang munasabah terhadap gangguan berbahaya dalam pemasangan di tempat kediaman. Peralatan ini menjana, menggunakan dan boleh memancarkan tenaga frekuensi radio dan jika tidak dipasang dan digunakan mengikut arahan, boleh menyebabkan gangguan yang berbahaya kepada komunikasi radio. Walau bagaimanapun, tiada jaminan bahawa gangguan tidak akan berlaku dalam pemasangan tertentu.</p>

<p>Jika peralatan ini menyebabkan gangguan berbahaya kepada penerimaan radio atau televisyen, yang boleh ditentukan dengan menghidupkan dan mematikan peralatan, pengguna digalakkan supaya membetulkan gangguan ini menggunakan satu atau beberapa langkah berikut:</p>

<ul>
  <li>Orientasikan semula atau pindahkan antena penerima.</li>
  <li>Jauhkan jarak pemisahan di antara peralatan dengan penerima.</li>
  <li>Sambungkan peralatan ke alur keluar pada litar yang berbeza daripada litar yang disambungkan dengan penerima.</li>
  <li>Hubungi wakil penjual atau juruteknik radio/TV yang berpengalaman untuk mendapatkan bantuan.</li>
</ul>

<p>Perubahan atau pengubahsuaian yang tidak diluluskan dengan jelas oleh Google boleh membatalkan kebenaran anda untuk mengendalikan peralatan.</p>

<p>Pixel dan Pixel XL mematuhi Bahagian 15 Peraturan FCC. Pengendalian tertakluk pada 2 syarat berikut:</p>

<ol>
  <li>Peranti ini tidak menyebabkan gangguan berbahaya.</li>
  <li>Peranti ini mesti menerima sebarang gangguan yang diterima, termasuk gangguan yang mungkin menyebabkan pengendalian yang tidak diingini.</li>
</ol>

<h5><strong>Pengendalian semasa peranti dipakai pada badan</strong></h5>

<p>Pixel mematuhi spesifikasi frekuensi radio apabila digunakan berdekatan dengan telinga atau pada jarak 0.4 in (1.0 cm) dari badan anda. Pixel XL mematuhi spesifikasi frekuensi radio apabila digunakan berdekatan dengan telinga atau pada jarak 0.4 in (1.0 cm) dari badan anda. Pastikan aksesori peranti, seperti bekas peranti dan sarung peranti tidak diperbuat daripada komponen logam. Jauhi peranti daripada badan anda agar mematuhi keperluan jarak.</p>

<h5><strong>Maklumat Kadar Penyerapan Khusus (SAR)</strong></h5>

<p>Pixel dan Pixel XL turut direka agar mematuhi keperluan yang ditetapkan oleh Suruhanjaya Komunikasi Persekutuan (AS) berhubung pendedahan kepada gelombang radio.</p>

<p>Had Kadar Penyerapan Khusus (SAR) yang diterima guna oleh AS ialah 1.6 W/kg terpurata pada satu gram tisu. Nilai SAR paling tinggi yang dilaporkan kepada FCC untuk peranti jenis ini mematuhi had ini.</p>

<p>Nilai SAR maksimum Pixel seperti yang dilaporkan kepada FCC ialah:</p>

<ul>
  <li>0.92 W/kg apabila memegangnya pada telinga anda</li>
  <li>0.58 W/kg apabila dipakai pada badan dengan betul</li>
  <li>0.58 W/kg apabila menggunakan fungsi tempat liputan Wi-Fi</li>
</ul>

<p>Nilai SAR maksimum Pixel XL seperti yang dilaporkan kepada FCC ialah:</p>

<ul>
  <li>0.89 W/kg apabila memegangnya pada telinga anda</li>
  <li>0.56 W/kg apabila dipakai pada badan dengan betul</li>
  <li>0.56 W/kg apabila menggunakan fungsi tempat liputan Wi-Fi</li>
</ul>

<h5><strong>Produk laser Kelas 1</strong></h5>

<p>Pixel dan Pixel XL merupakan peranti laser Kelas 1.</p>

<p>Walau bagaimanapun, reka bentuk produk ini menggabungkan ciri optik, sarung pelindung dan pelindung imbas sehinggakan tiada akses kepada aras sinaran laser melebihi Kelas 1.</p>

<p>Awas: penggunaan kawalan atau pelarasan mahupun pelaksanaan prosedur selain yang ditetapkan di sini boleh mengakibatkan pendedahan kepada sinaran berbahaya.</p>

<h5><strong>Keserasian Alat Bantu Pendengaran (HAC)</strong></h5>

<p>Pixel dan Pixel XL telah dinilai dan diakui serasi dengan alat bantu pendengaran selaras dengan spesifikasi teknikal ANSI C63.19.</p>

<p>Terdapat dua ukuran keserasian alat bantu pendengaran:</p>

<ul>
  <li>Penilaian M, iaitu ukuran imuniti terhadap gangguan frekuensi radio untuk alat bantu pendengaran gandingan akustik;</li>
  <li>Penilaian T, iaitu ukuran prestasi apabila digunakan dengan alat bantu pendengaran gandingan induktif (telegegelung).</li>
</ul>

<p>Telefon ini dinilaikan M4/T4 dan Pixel XL dinilaikan M4/T4 menurut peraturan keserasian alat bantu pendengaran FCC untuk peranti wayarles.</p>

<p>Menurut peraturan FCC, telefon mudah alih dianggap serasi dengan alat bantu pendengaran jika dinilai M3 atau M4 untuk gandingan akustik atau T3 atau T4 untuk gandingan induktif.</p>

<p>Telefon ini telah diuji dan dinilai untuk digunakan dengan alat bantu pendengaran bagi sesetengah teknologi wayarles yang digunakan. Namun, mungkin terdapat beberapa teknologi wayarles lebih baharu yang digunakan dalam telefon ini dan belum diuji lagi untuk digunakan dengan alat bantu pendengaran. Anda perlu mencuba pelbagai ciri telefon ini dengan teliti dan di lokasi yang berbeza, menggunakan alat bantu pendengaran atau implan koklear anda, untuk menentukan sama ada anda mendengar hingar gangguan. Hubungi penyedia perkhidmatan anda atau Google untuk mendapatkan maklumat tentang keserasian alat bantu pendengaran. Jika anda mempunyai soalan tentang dasar pengembalian atau penukaran, rujuk penyedia perkhidmatan atau peruncit telefon anda.</p>

<p>Keserasian alat bantu pendengaran peranti ini berhubung pengendalian Wi-Fi belum dinilaikan.</p>

<h5><strong>Notis California</strong></h5>

<p>Produk ini atau bungkusannya mengandungi Bisfenol A (BPA), satu bahan yang diketahui oleh negeri California boleh menyebabkan kerosakan sistem pembiakan.</p>

<h4><a id="3_canada" name="3_canada"></a>KANADA</h4>

<h5><strong>Industri Kanada, Kelas B</strong></h5>

<p>Perkakas digital Kelas B ini mematuhi ICES-003 Kanada.</p>

<p><strong>Notis:</strong> Peraturan Industri Kanada menyatakan bahawa perubahan atau pengubahsuaian yang tidak diluluskan secara jelas oleh Google boleh membatalkan kebenaran anda untuk mengendalikan peralatan ini.</p>

<h5><strong>Maklumat Kadar Penyerapan Khusus (SAR)</strong></h5>

<p>Kuasa output yang dipancarkan oleh Pixel dan Pixel XL adalah lebih rendah daripada had pendedahan frekuensi radio Industri Kanada (IC). Peranti ini telah dinilai dan dibuktikan mematuhi had Pendedahan Frekuensi Radio (RF) IC. Peranti ini hendaklah digunakan dengan cara yang meminimumkan kemungkinan berlakunya sentuhan manusia semasa pengendalian biasa.</p>

<p>Apabila menggunakan peranti ini berdekatan dengan badan anda (selain di tangan anda atau pada kepala anda), kekalkan jarak 1 cm dari badan anda untuk Pixel dan 1 cm dari badan anda untuk Pixel XL supaya selaras dengan tatacara ujian yang membuktikan pematuhannya terhadap keperluan pendedahan RF. Pastikan aksesori peranti, seperti bekas peranti dan sarung peranti tidak diperbuat daripada komponen logam.</p>

<p>Nilai SAR maksimum Pixel seperti yang dilaporkan kepada IC ialah:</p>

<ul>
  <li>0.92 W/kg apabila memegang peranti pada telinga anda</li>
  <li>0.58 W/kg apabila dipakai pada badan dengan betul</li>
  <li>0.58 W/kg apabila menggunakan fungsi tempat liputan Wi-Fi</li>
</ul>

<p>Nilai SAR maksimum Pixel XL seperti yang dilaporkan kepada IC ialah:</p>

<ul>
  <li>0.89 W/kg apabila memegang peranti pada telinga anda</li>
  <li>0.56 W/kg apabila dipakai pada badan dengan betul</li>
  <li>0.56 W/kg apabila menggunakan fungsi tempat liputan Wi-Fi</li>
</ul>

<h5><strong>Notis Industri Kanada (IC)</strong></h5>

<p>Peranti ini mematuhi standard RSS dikecualikan lesen Industri Kanada. Pengendalian tertakluk pada dua syarat berikut: (1) peranti ini tidak boleh menyebabkan gangguan dan (2) peranti ini mesti menerima sebarang gangguan, termasuk gangguan yang mungkin menyebabkan pengendalian yang tidak diingini.</p>

<h6><strong><em>Amaran:</em></strong></h6>

<p>(i) Peranti untuk pengendalian dalam jalur 5150–5250 MHz adalah untuk kegunaan dalam bangunan sahaja agar dapat mengurangkan kemungkinan wujudnya gangguan berbahaya kepada sistem satelit mudah alih saluran bersama;</p>

<p>(ii) Gandaan antena maksimum yang dibenarkan untuk peranti dalam jalur 5250–5350 MHz dan 5470–5725 MHz hendaklah mematuhi had e.i.r.p.; dan</p>

<p>(iii) Gandaan antena maksimum yang dibenarkan untuk peranti dalam jalur 5725–5825 MHz hendaklah mematuhi had e.i.r.p. yang ditentukan untuk pengendalian titik ke titik dan bukan titik ke titik, sebagaimana yang sesuai.</p>

<p>(iv) Pengguna juga perlu mengambil perhatian bahawa radar berkuasa tinggi diuntukkan sebagai pengguna utama (iaitu pengguna yang diberikan keutamaan) jalur 5250–5350 MHz dan 5650–5850 MHz dan bahawasanya radar sedemikian boleh menyebabkan gangguan dan/atau kerosakan pada peranti LE-LAN.</p>

<h4><a id="3_europeanunion" name="3_europeanunion"></a>KESATUAN EROPAH</h4>

<h5><strong>Sekatan dalam jalur 5 GHz</strong></h5>

<p>Fungsi WLAN peranti ini terhad hanya kepada penggunaan dalam bangunan apabila dikendalikan dalam julat frekuensi 5150 hingga 5350 MHz agar dapat mengurangkan kemungkinan wujudnya gangguan berbahaya kepada sistem satelit mudah alih saluran bersama.</p>

<h5><strong>Gangguan frekuensi radio</strong></h5>

<p>Google tidak bertanggungjawab terhadap sebarang gangguan kepada radio atau televisyen yang disebabkan oleh pengubahsuaian peranti atau aksesori ini tanpa kebenaran atau oleh penggantian atau penyambungan kabel sambungan dan peralatan selain yang ditentukan oleh Google. Pembetulan gangguan yang disebabkan oleh pengubahsuaian, penggantian atau penyambungan tanpa kebenaran itu adalah tanggungjawab pengguna. Google dan penjual semula yang sah atau pengedarnya tidak bertanggungjawab terhadap sebarang kerosakan atau pelanggaran peraturan kerajaan yang mungkin timbul akibat kegagalan pengguna mematuhi garis panduan ini.</p>

<h5><strong>Notis CE</strong></h5>

<p>Google dengan ini mengisytiharkan bahawa Pixel dan Pixel XL mematuhi keperluan penting dan peruntukan berkaitan yang lain dalam Arahan 2014/53/EU (Arahan Peralatan Radio). Pengisytiharan penuh pematuhan boleh didapati di <a href="https://g.co/pixelphonefullinfo"><strong>g.co/pixelphonefullinfo</strong></a>.</p>

<p>Peranti boleh dikendalikan di semua negara anggota EU.</p>

<p>Tanda berikut disertakan dalam produk:</p>

<p><gkms:snippet contenteditable="false" id="7022294"><span class="SnippetContent notranslate"><img height="auto" width="auto" src="ce_7022294.png" alt="Pematuhan Eropah"></span></gkms:snippet></p>

<h5><strong>Maklumat Kadar Penyerapan Khusus (SAR)</strong></h5>

<p>Peranti ini dikelaskan untuk penggunaan dalam persekitaran domestik Kelas B yang biasa.</p>

<p>Pixel mematuhi spesifikasi frekuensi radio apabila digunakan pada telinga atau pada jarak 0.5 cm dari badan anda. Pixel XL mematuhi spesifikasi frekuensi radio apabila digunakan berdekatan telinga atau pada jarak 0.5 cm dari badan anda. Pastikan aksesori peranti, seperti bekas peranti dan sarung peranti tidak diperbuat daripada komponen logam. Jauhi peranti dari badan anda agar mematuhi keperluan jarak. Untuk Pixel, nilai Kadar Penyerapan Khusus (SAR) tertinggi yang dilaporkan untuk jenis peranti ini apabila diuji pada telinga ialah 0.33 W/kg dan apabila dipakai pada badan dengan betul ialah 0.61 W/kg. Untuk Pixel XL, nilai Kadar Penyerapan Khusus (SAR) tertinggi yang dilaporkan untuk jenis peranti ini apabila diuji pada telinga ialah 0.25 W/kg dan apabila dipakai pada badan dengan betul ialah 0.44 W/kg.</p>

<h5><strong>Arahan Peralatan Elektrik dan Elektronik Sisa (WEEE) &amp; Bateri</strong></h5>

<p><gkms:snippet contenteditable="false" id="7023395"><span class="SnippetContent notranslate"><img height="auto" width="auto" src="waste_7023395.png" alt="Jangan masukkan bateri ke dalam tong sampah"></span></gkms:snippet></p>

<p>Arahan Peralatan Elektrik dan Elektronik Sisa (WEEE) menghendaki semua Peralatan Elektrik dan Elektronik (EEE), termasuk telefon anda dan aksesorinya, ditandai dengan simbol tong sampah beroda berpangkah. Simbol ini bermaksud peralatan tidak boleh dilupuskan sebagai sisa bandaran yang tidak diasingkan. Pelupusan WEEE bersama-sama buangan biasa menimbulkan risiko terhadap persekitaran dan kesihatan manusia disebabkan bahan tertentu yang digunakan dalam EEE dan baterinya.</p>

<p>Di bawah Arahan WEEE, setiap Negara Ahli EU bertanggungjawab mencapai tahap pengumpulan WEEE yang tinggi untuk rawatan, pemulihan dan pelupusan mesra persekitaran. Sebelum membuang peranti anda, fikirkan tentang cara anda dapat mengurangkan amaun WEEE yang dibuat. Contohnya, anda boleh menggunakan peranti itu semula, memulihkan peranti atau menjadikan peranti suatu kerja seni. Dengan hanya memanjangkan hayat peranti, anda dapat mengurangkan sisa dan membantu EU mencapai objektifnya.</p>

<p>Kejayaan dasar EU ini bergantung pada sumbangan aktif anda dalam mengembalikan WEEE ke kemudahan yang sesuai, yang dikhususkan untuk pelupusan sisa sedemikian. Anda hendaklah menghubungi pihak berkuasa setempat atau peruncit untuk mendapatkan butiran tentang pusat pengembalian dan pengumpulan yang disediakan.</p>

<h5><strong>Pematuhan RoHS</strong></h5>

<p>Produk ini mematuhi Arahan 2011/65/EU Parlimen Eropah dan Majlis pada 8 Jun 2011, berhubung sekatan penggunaan bahan berbahaya tertentu dalam peralatan elektrik dan elektronik (RoHS) dan pindaannya.</p>

<h5><strong>REACH</strong></h5>

<p>REACH (Pendaftaran, Penilaian, Kebenaran dan Sekatan Kimia, EC No 1907/2006) ialah rangka kerja kawal selia bahan kimia EU. Google mematuhi peraturan REACH dan peranti anda tidak mengandungi sebarang Bahan Menimbulkan Kebimbangan Amat Tinggi (SVHC) yang melampaui had peraturan ini. Selaras dengan keperluan undang-undang, kami akan memberikan maklumat kepada pelanggan tentang bahan kimia yang digunakan dalam produk kami.</p>

<p>Organisasi yang boleh dihubungi tentang urusan kawal selia di EU ialah Google Commerce Limited, 70 Sir John Rogerson's Quay, Dublin 2, Ireland.</p>

<h4><a id="3_australia" name="3_australia"></a>AUSTRALIA</h4>

<h5><strong>Maklumat Kadar Penyerapan Khusus (SAR)</strong></h5>

<p>Pixel mematuhi spesifikasi frekuensi radio apabila digunakan pada telinga atau pada jarak 0.5 cm dari badan anda. Pixel XL mematuhi spesifikasi frekuensi radio apabila digunakan berdekatan telinga atau pada jarak 0.5 cm dari badan anda. Pastikan aksesori peranti, seperti bekas peranti dan sarung peranti tidak diperbuat daripada komponen logam. Jauhi peranti dari badan anda agar mematuhi keperluan jarak. Untuk Pixel, nilai Kadar Penyerapan Khusus (SAR) tertinggi yang dilaporkan untuk jenis peranti ini apabila diuji pada telinga ialah 0.50 W/kg dan apabila dipakai pada badan dengan betul ialah 0.61 W/kg. Untuk Pixel XL, nilai Kadar Penyerapan Khusus (SAR) tertinggi yang dilaporkan untuk jenis peranti ini apabila diuji pada telinga ialah 0.29 W/kg dan apabila dipakai pada badan dengan betul ialah 0.44 W/kg.</p>

<p>Fungsi WLAN peranti ini terhad hanya kepada penggunaan dalam bangunan apabila dikendalikan dalam julat frekuensi 5150 hingga 5350 MHz agar dapat mengurangkan kemungkinan wujudnya gangguan berbahaya kepada sistem satelit mudah alih saluran bersama.</p>

<h4><a id="3_india" name="3_india"></a>INDIA</h4>

<h5><strong>Maklumat Kadar Penyerapan Khusus (SAR)</strong></h5>

<p>Telefon anda merupakan pemancar dan penerima radio. Peranti ini mematuhi garis panduan antarabangsa berhubung pengehadan pendedahan medan elektromagnet kepada manusia dan telah direka bentuk khusus agar mematuhi garis panduan berhubung pendedahan kepada gelombang radio yang ditetapkan oleh Jabatan Telekomunikasi, Kementerian Komunikasi dan Teknologi Maklumat, Kerajaan India ("DoT"). Garis panduan ini menggunakan unit ukuran yang dikenali sebagai Kadar Penyerapan Khusus ("SAR"), iaitu unit kuantiti frekuensi radio yang diserap oleh badan apabila menggunakan telefon. Had SAR di India untuk peranti mudah alih ialah 1.6 W/kg bagi jisim 1 gram tisu manusia.</p>

<p>Pixel mematuhi garis panduan ini apabila digunakan berdekatan dengan telinga atau pada jarak 1.0 cm dari badan anda. Pixel XL mematuhi garis panduan ini apabila digunakan berdekatan dengan telinga atau pada jarak 1.0 cm dari badan anda. Pastikan aksesori peranti, seperti bekas peranti dan sarung peranti tidak diperbuat daripada komponen logam. Jauhi peranti dari badan anda agar mematuhi keperluan jarak. Untuk Pixel, nilai Kadar Penyerapan Khusus (SAR) tertinggi yang dilaporkan untuk jenis peranti ini apabila diuji pada telinga ialah 0.59 W/kg dan apabila dipakai pada badan dengan betul ialah 0.62 W/kg. Untuk Pixel XL, nilai Kadar Penyerapan Khusus (SAR) tertinggi yang dilaporkan untuk jenis peranti ini apabila diuji pada telinga ialah 0.46 W/kg dan apabila dipakai pada badan dengan betul ialah 0.45 W/kg.</p>

<p>Anda juga dapat melihat nilai SAR di tapak web DoT/ Telecommunication Engineering Centre.</p>

<p>Meskipun kebanyakan kajian makmal tidak menemui hubungan langsung antara pendedahan kepada pancaran frekuensi radio dengan kesihatan, DoT telah menentukan langkah berjaga-jaga berikut semasa menggunakan telefon bimbit:</p>

<ul>
  <li>Gunakan sistem bebas tangan wayarles (fon kepala, set kepala) dengan pemancar Bluetooth berkuasa rendah.</li>
  <li>Pastikan telefon bimbit itu mempunyai nilai SAR yang rendah.</li>
  <li>Pastikan tempoh panggilan anda singkat atau hantar sahaja mesej teks (SMS). Nasihat ini adalah khusus untuk kanak-kanak, remaja dan wanita hamil.</li>
  <li>Gunakan telefon bimbit apabila kualiti isyaratnya bagus.</li>
  <li>Orang yang memakai implan perubatan aktif seelok-eloknya menjauhkan telefon bimbit sekurang-kurangnya 15 cm dari implan itu.</li>
</ul>

<h5><strong>Pernyataan Pengitaran Semula, Pengurusan dan Pengendalian E-sisa</strong></h5>

<p><gkms:snippet contenteditable="false" id="7023395"><span class="SnippetContent notranslate"><img height="auto" width="auto" src="waste_7023395.png" alt="Jangan masukkan bateri ke dalam tong sampah"></span></gkms:snippet></p>

<p>Google mengisytiharkan bahawa telefon anda telah direka bentuk dan dikilangkan selaras dengan Peraturan (Pengurusan) E-Sisa, 2016 (selepas ini disebut "<strong>Peraturan</strong>") dan secara khususnya mematuhi Peraturan 16 (1) berhubung pengurangan penggunaan bahan berbahaya dalam pengilangan peralatan elektrik dan elektronik serta kepekatan maksimum bahan yang dibenarkan mengikut berat dalam bahan homogen (melainkan pengecualian yang disenaraikan dalam jadual II).</p>

<p>Pengendalian yang tidak wajar, pelupusan, pecah yang tidak disengajakan, kerosakan atau pengitaran semula e-sisa secara tidak wajar boleh mendatangkan risiko, termasuk tetapi tidak terhad kepada, kebakaran, letupan dan/atau bahaya lain, dan pelupusan sisa tidak terkawal yang mungkin merosakkan/memberi kesan buruk kepada persekitaran kerana tindakan ini menghalang penggunaan semula sumber. Sesetengah e-sisa mungkin mengandungi bahan kimia berbahaya yang boleh menjadikan air, tanah dan sumber semula jadi lain toksik, jika tidak dilupuskan dengan betul. Pelupusan yang tidak wajar boleh mengakibatkan kerosakan kepada tumbuh-tumbuhan, haiwan dan nyawa manusia.</p>

<h3><a id="4_trademarks" name="4_trademarks"></a>4  Tanda dagangan</h3>

<p>LTE ialah tanda dagangan ETSI.</p>

<p>Wi-Fi®, logo Wi-Fi CERTIFIED dan logo Wi-Fi ialah tanda dagangan Wi-Fi Alliance.</p>

<p>Tanda perkataan dan logo Bluetooth® ialah tanda dagangan berdaftar milik Bluetooth SIG, Inc.</p>

<p>N-Mark ialah tanda dagangan NFC Forum, Inc.</p>

<p>Google, Android, logo G, Pixel dan tanda lain ialah tanda dagangan Google Inc..</p>

<p>Semua tanda dagangan lain merupakan hak milik pemilik masing-masing.</p>
</div>
</body>
</html>